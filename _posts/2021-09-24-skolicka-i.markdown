---
layout: post
title: Školička I
date: 2021-09-24 19:07:28 +0300
img_folder: 08-skolicka_i
description: 
img: cover.jpg # Add image post (optional)
fig-caption: # Add figcaption (optional)
tags: []
---

Tak jsem tady zas! Je to další týden od posledního příspvěku a za tu dobu se leccos událo. Vím, sliboval jsem, že příspěvek o škole bude už minulý týden, ale řekl jsem si, že raději budu psát až budu mít alespoň třetinu výuky za sebou.

Ano, čtete správně! Po dvou týdnech už mám třetinu "období" za sebou. Nehraje se tu totiž tolik na semestry -- primární jsou tato sedmitýdenní období (6 týdnů výuks, 1 týden zkoušky). Člověk tedy má najednou typicky jen 3 "opravdové" předměty naráz a může se na ně víc soustředit. I když je pravda, že se tu vyučuje i spousta předmětů, které trvají dvě periody (já mám za celý rok ale jen jeden). V podzmimním semestru se periody označují I-II, na jaře zase III-V (ta pátá je specialita Aalta a málokterý předmět je jen během periody V). Tak tím se vysvětluje ta tajemná římská jednička v nadpisu!

### Studijní zátěž
Tyto pořádky mají přímý vliv na intenzitu studia -- předepsaná studijní zátěž 30 ECTS (European Credit Transfer System) kreditů na semestr se tu rozloží do kratšího období -- v Česku je semestr cca 14+4 týdny, tady 12+2. Pro ty, kdo neví, co je ECTS kredit: to je standardizovaná jednotka studia, která byla zavedená ke zjednodušení uznávání předmětů např. právě u Erasmu. Jeden ECTS kredit odpovídá 25-30 hodinám práce, 180 kreditů a je z vás bakalář a pak už jen 120 do magistra. I v Česku to teoreticky znamená 42-50 hodin týdně, tedy více než plný úvazek. 

Já si zrovna čas strávený předměty měřím a od druháku svou kreditovou zátěž překonaly jen dva předměty (a pár jich ji dorovnalo). Většina normálně obtížných předmětů je tak kreditově nadhodnocena, díkybohu. Tady to odpovídá 54-64 hodinám týdně, neboli jednomu a půl úvazku. No a teď ještě vezměte v potaz, že třeba Fakulta strojní nebo Jaderka vám ještě takhle oddřené kredity vydělí třemi, protože jsou to mamlasové a asi nepochopili smysl ECTS. :)

### A co se to tu učím?
No a teď k tomu, co se tu vlastně učím. Přijel jsem sem trošku zradit obor a studovat matematiku. Bál jsem se, jestli matika nebude tak "poctivá" jako na Matfyzu. Naštěstí se zdá být tak akorát -- něco jako důkladnější předměty na FEL jako např. KAT (pro znalé). Takhle minimálně ze začátku mi to přijde jako přesně to, co bych v Česku chtěl studovat, kdyby to tam studovat šlo.

Absolventi jsou více zaměření na aplikovanou matiku a je tu spousta lidí, kteří na bakaláři dělali něco jiného. Ale dokonce i ti, co tu celou dobu chtěli studovat matematiku, museli studovat i fyziku a programování, aby měli širší záběr. Pokud by někdo chtěl dělat poctivý Matfyz (teoretická fyzika či überpoctivá matematika), musí na University of Helsinki.

V současnosti mám tři "opravdové" předměty: Hilbertovy prostory, Křivky a plochy a Investment Science (to nevím jak dobře přeložit) a k tomu jsem si přihodil Finštinu 6. Mám tu tedy tuto periodu takovou zátěž, jakou bych měl, kdybych tu studoval normálně. Jsem ale na Erasmu, a tak v dalších periodách už bych měl mít zátěž menší -- do II mi zůstane jen Investment Science a přiberu jeden jednu matiku namísto těch dvou a v IV a V budu mít jen po jedné matice! 

Obecně lze říci, že tu lidé umějí anglicky velmi slušně -- ještě jsem například nepotkal člověka, který by anglicky neuměl lépe než průměrný profesor na FELu, což je trochu smutné (a bavil jsem se tu i s lidmi bez VŠ). Jednoho z učitelů bych skoro ani nedokázal rozeznat od rodilého mluvčího a jen u jedné cítím, že je angličtinou trochu omezená (i když určitě ne tak výrazně, jako tomu bývá na FELu). 

Evidentně se tu učitelé ve veškerém volném čase tedy učí anglicky, protože mi tu ještě neopravili ani jeden úkol a to jsem jich už odevzdal víc než dost. :D Jsem rád, že morálku mají čeští učitelé lepší! A není to jediná nepříjemnost, která tu je asi poměrně systémová -- zkoušky si tu člověk nemůže navolit jak potřebuje, takže se klidně může stát, že má dvě v pondělí ve stejný čas... Mně také přistála zkouška na první den zkouškového týdne, ale naštěstí jen jedna a bude online, tak se to snad nějak zvládne... I když je fakt, že zrovna tyto Hilbertovy prostory si už zrušili 3/3 lidí, které jsem tam znal. :D

Tato "lenost" učitelů opravovat úkoly má i ale i pozitivní dopad. Ačkoliv z Křivek a ploch není žádná zkouška a známka je postavana jen na třech sadách cvičení týdně, tu největší sadu šesti příkladů si v pátek bodujeme v podstatě sami -- člověk zakřížkuje, na kterých pracoval, i když třeba nepříliš úspěšně, a tolik dostane bodů. To je podle mě docela vysoká míra důvěry. Cvičení, jako všechny tady zatím, jsou pak diskuzí nad úkolem. Teoreticky by se tak mělo ukázat, že jste si něco zakřížkovali neprávem, ale kdo to má ve třídě 30 lidí zjisit, že? 

### Finština
Paradoxně nejvíce jsem byl nervózní z kurzu finštiny. Jednak proto, že tam se neschopnost projeví rychleji, ale hlavně proto, že jsem si vzal Finštinu 6, místo plánované Finštiny 5, která by mi více seděla úrovní gramatiky.
Kvůli rozvrhu to ale nevyšlo a je vtipné, že v původním studjiním plánu z dubna mám tu šestku, takže aspoň nemusím posílat změny na ČVUT. Na první hodině ze mě ale nervozita opadla -- teoreticky umějí asi moji spolužáci gramatiky více, ale prakticky jsem určitě mezi těmi lepšími, hlavně v porozumění. #skromnost

Lekce finštiny máme bohužel online, a to naprosto bezdůvodně -- kurzy pod 40 lidí smějí být normálně offline (Křivky a plochy jsou plně offline a Investment Science má offline cvičení) a zrovna u tohoto kurzu by to bylo hodně prospěšné. No ale aspoň je to online výuka na slušné úrovni -- učitelka má zmáknutý Zoom, takže nás různě hází do breakout roomů na konverzaci a tak. 

Zatím nejzdatnější z kurzu finštiny mi tu přišla jedna dívka, se kterou jsme takhle byli asi na 20 minut ve virtuální místnosti. No a asi po 15 minutách, kdy jsme se snažili finsky diskutovat nad zadaným tématem už nebylo o čem, a tak jsem se zeptal, odkudpak je. No a pak už následovala konverzace v češtině. :D

### Prostory
Za poslední týden jsem každý den využil místnosti pro samostudium, kterých je tu opravdu hodně. Dokonce v jedné oblasti, kde jich je hned několik, je dřevo a chodí se tam bez bot! Jak krásné! Jediná vada na kráse je ta, že se dá místnost rezervovat jen na 90 minut a rezervaci můžete mít jen jednu. Musíte si tedy místo v zabugované aplikaci opakovaně přerezervovávat a může se vám stát, že se musíte přesunout, protože na další časové okno už tam je někdo jiný. A ty rezervace tu opravdu kontrolují -- chodí tu týpeček v mikině a kouká, už mě kontroloval 3x! Ale zase není nutné mít pak v těch místnostech roušky ani s cizími lidmi (minimálně si "revizor rezervací" na nic nestěžoval), což za to podle mě stojí... 

{% include image-gallery.html gallery="08-skolicka_i-gallery" %}
